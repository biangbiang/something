道德经
=====

## 道经

### 一章

    道可道，非恒道；名可名，非恒名。
    无名天地之始，有名万物之母。
    故常无欲以观其妙，常有欲以观其徼。
    此两者同出而异名。
    同谓之玄，玄之又玄，众妙之门。

### 二章

    天下皆知美之为美，斯恶已；皆知善之为善，斯不善已。
    故有无相生，难易相成，长短相形，高下相倾，音声相和，前后相随。
    是以圣人处无为之事，行不言之教，万物作焉而不辞。生而不有，为而不侍，功成而不居。
    夫唯弗居，是以不去。

### 三章

    不尚贤，使民不争；
    不贵难得之货，使民不为盗；
    不见可欲，使民心不乱。
    是以圣人之治，虚其心，实其腹，弱其志，强其骨；
    常使民无知无欲，使夫知者不敢为也。
    为无为，则无不治。

### 四章

    道冲而用之，或不盈，渊乎似万物之宗。
    挫其锐，解其纷，和其光，同其尘。
    湛兮似若存。
    吾不知谁之子，象帝之先。

### 五章

	天地不仁，以万物为刍狗；
	圣人不仁，以百姓为刍狗。
	天地之间，其犹橐乎？
	虚而不屈，动而愈出。
	多言数穷，不如守中。

### 六章

	谷神不死，是谓玄牝。
	玄牝之门，是谓天地根。
	绵绵若存，用之不勤。

### 七章

	天长地久。
	天地所以能长且久者，以其不自生，故能长生。
	是以圣人后其生，而身先；外其身，而身存。
	非以其无私邪？故能成其私。

### 八章

	上善若水。
	水善利万物而不争，处众人之所恶，故几于道。
	居善地，心善渊，与善仁，言善信，正善治，事善能，动善时。
	夫唯不争，故无尤。

### 九章

	持而盈之，不如其己；
	揣而锐之，不可长保。
	金玉满堂，莫之能守；
	富贵而骄，自遗其咎。
	功成名遂身退，天之道。
